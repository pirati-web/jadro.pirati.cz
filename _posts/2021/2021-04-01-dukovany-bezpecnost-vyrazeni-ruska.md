---
date:         2021-04-01
category:     blog
tags:         energetika bezpečnost
layout:       post
title:        "Předsedové demokratické opozice vyzvali vládu k důslednému vyřazení Ruska a Číny z tendru na dostavbu Dukovan"
image:        articles/2021/Bartos, Rakusan STAN.jpg
author:       
---




Praha, 1. dubna 2021 – Předsedové demokratických opozičních stran Ivan Bartoš (Piráti), Petr Fiala (ODS), Marian Jurečka (KDU-ČSL), Markéta Pekarová Adamová (TOP 09) a Vít Rakušan (Starostové) dnes na společné tiskové konferenci vyzvali k co nejrychlejšímu svolání Stálého výboru pro výstavbu bezpečnostních zdrojů a vyzvali předsedu vlády Andreje Babiše k odvolání vicepremiéra Karla Havlíčka z vlády kvůli nerespektování bezpečnostních doporučení k tendru na výstavbu jaderných bloků elektrárny Dukovany. Jak shodně zástupci demokratické opozice uvedli, oblast energetiky je strategicky významnou součástí hospodářství, pro kterou firmy z Číny a Ruska představují hrozbu. Přizvání ruské firmy ministrem Karlem Havlíčkem je podle opozice hrubým porušením politické dohody. Na základě uvedených skutečností obdržela vláda výzvu, aby uchazeče z Ruské federace a Čínské lidové republiky k tendru nepřizvala a ani je předem žádným způsobem neoslovovala a plně respektovala stanovisko pracovní skupiny pro bezpečnost


**Předsedové demokratických opozičních stran Ivan Bartoš, Petr Fiala, Marian Jurečka, Markéta Pekarová Adamová a Vít Rakušan společně**

**prohlašují, že**

* energetika má pro stát strategický význam;

* Čínská lidová republika a Ruská federace jsou bezpečnostní hrozbou;

* národní bezpečnost je v případě nových jaderných bloků neopomenutelným parametrem, stejně jako investiční náklady projektu;

**konstatují, že**

* vicepremiér Karel Havlíček hrubým způsobem narušil existující politické dohody a svými neuváženými kroky hazarduje s budoucností celého jaderného odvětví v České republice, a to včetně navazujícího průmyslu a vědeckých kapacit;

* vláda chaotickým odvoláním vládního zmocněnce pro výstavbu nových jaderných zdrojů Jaroslava Míla ohrozila proces přípravy výstavby nového jaderného zdroje;

**vyzývají předsedu vlády Andreje Babiše, aby**

* podal návrh na odvolání vicepremiéra Karla Havlíčka z vlády;

* co nejdříve svolal Stálý výbor pro výstavbu nových jaderných zdrojů, a to v dřívějším termínu než je 29. dubna 2021.

**Vyzývají vládu, aby**

* do tendru nepřizvala uchazeče z Ruské federace a Čínské lidové republiky a ani je předem žádným způsobem neoslovovala;

* plně respektovala stanovisko pracovní skupiny složené z Ministerstva vnitra ČR (MV ČR), Ministerstva zahraničních věcí ČR (MZV ČR), Bezpečnostní informační služby (BIS), Úřadu pro zahraniční styky a informace (ÚZSI), Vojenského zpravodajství (VZ) a Národního úřadu pro kybernetickou a informační bezpečnost (NÚKIB) a převzala odpovědnost za důsledné dodržení jejich doporučení;

**Deklarují, že**

* jsou v případě převzetí vládní odpovědnosti připraveni v projektu pokračovat s partnery z geopoliticky bezpečných zemí.
